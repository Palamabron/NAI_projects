Kanellowate, korzybielowcowate (Canellaceae Cronquist) – rodzina z rzędu kanellowców, obejmująca w zależności od ujęcia 5[3]–6[4] rodzajów z 17–21 gatunkami[3][4]. Rośliny te występują w strefie tropikalnej i subtropikalnej obu kontynentów amerykańskich i we wschodniej Afryce wraz z Madagaskarem[2][4].

Nazwa rodziny pochodzi od zdrobniałej formy greckiego słowa καννα (kanna) znaczącego „trzcina cukrowa”. Nadana została rodzinie z powodu nazywania w Ameryce Środkowej kory kannelowej hiszpańskim słowem canelo[4].

Znaczenie ekonomiczne ma korzybiel biały Canella winterana dostarczający „białego cynamonu” (kory kannelowej)[5]. Jest on używany jako przyprawa i stymulant, do aromatyzowania tytoniu, także jako trucizna na ryby. Także drewno korzybiela jest cenionym surowcem (zwane Bahama whitewood)[4]. Wartościowego drewna dostarcza także afrykański gatunek Warburgia stuhlmanii[5]. Ze względu z kolei na duży popyt w Indiach na wonne drewno madagaskarskiego endemitu – Cinnamosma fragrans, roślina ta jest silnie zagrożona[4]. Jako przyprawę na Antylach wykorzystuje się także korę Cinnamodendron corticosum. W Afryce przyprawą są liście Warburgia ugandense, podczas gdy żywica z tego gatunku wykorzystywana jest do ochrony drewna[4].

Pokrój
Zwykle drzewa, rzadziej krzewy[4]. W nagich pędach[3], w miękiszu, obecne są komórki wydzielnicze zawierające olejki[5][3].
Liście
Ustawione spiralnie, pojedyncze i całobrzegie, bez przylistków[4]. Blaszka skórzasta, zwykle z prześwitującymi komórkami gruczołowatymi zawierającymi olejki[6], stąd liście aromatyczne[4].
Kwiaty
Drobne, zebrane w baldachogrona[5] i wierzchotki[6] wyrastające w kątach liści, tylko w rodzaju Canella – szczytowo[5], rzadko kwiaty pojedyncze[6]. Kwiaty są obupłciowe i promieniste[4]. Oś kwiatowa jest skrócona, okrywa zróżnicowana na mięsisty kielich i koronę. Kielich trójdziałkowy, korona z kilku okółków (do czterech), w każdym okółku 3 lub 5 listków okwiatu[5]. Płatki są wolne, tylko u Cinnamosma zrastają się[4]. Pręciki w liczbie 6–12 zrośnięte są w rurkę[4][6]. Słupek powstaje z 2–6 zrośniętych owocolistków[5]. Zalążnia jest jednokomorowa, górna, zwieńczona grubą i krótką szyjką słupka, na szczycie z dwu- lub sześciodzielnym znamieniem[4]. Zalążki zgięte (kampylotropowe) w liczbie 2–20 na ściennych łożyskach[6].
Owoce
Jagody[4][6] zawierające pojedyncze (1–2) nasiona[6]. Nasiona czarne[6], czasem z osnówką[3], z bogatym w lipidy bielmem[5][6].

Rodzina jest spokrewniona z winterowatymi Winteraceae i jest to potwierdzone analizami molekularnymi. Wcześniej na taką relację wskazywała też wspólna i charakterystyczna budowa łupiny nasiennej. Problemy z klasyfikacją tych roślin sprawiały jednak pewne anatomiczne podobieństwa do rodziny muszkatołowcowatych Myristicaceae[4].

Pozycja systematyczna według Angiosperm Phylogeny Website (aktualizowany system APG IV z 2016)
Jedna z dwóch rodzin (obok winterowatych) w rzędzie kanellowców w obrębie kladu magnoliowych – jednej z najstarszych linii rozwojowych okrytonasiennych[2].